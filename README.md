Το αντικείμενο της παρούσας διπλωματικής εργασίας είναι η υλοποίηση ενός Internet Of Things (ΙοΤ) θερμοκηπίου, που θα έχει ως σκοπό τον έλεγχο και την παρακολούθηση του. Στο θερμοκήπιο που θα υλοποιηθεί θα εκτελούνται διάφορα σενάρια αυτοματισμού για την καλύτερη δυνατή ανάπτυξη των φυτών. Η λειτουργία του θερμοκηπίου θα βασιστεί στην πλατφόρμα Arduino, στην χρήση συσκευών Xbee αλλά και στην δημιουργία ιστοσελίδας ελέγχου και παρακολούθησης. Στο Arduino θα συνδεθούν αισθητήρες, συσκευές εξόδου, Ethernet Shield, αλλά και μια συσκευή Xbee. Με την χρήση των Xbee το Arduino θα επικοινωνεί ασύρματα με το πρωτόκολλο ZigBee. Επομένως συνδέοντας μια συσκευή Xbee (Coordinator) με το Arduino θα επικοινωνεί ασύρματα με την δεύτερη συσκευή Xbee (Router) έτσι θα διαβάζει ασύρματα τα δεδομένα τριών αισθητήρων, αλλά και θα ελέγχει τα τρία LED που θα είναι συνδεμένα στο Xbee. Όλα αυτά θα ενσωματωθούν σε μια κατασκευή που θα απεικονίζει ένα θερμοκήπιο ώστε να παρουσιαστεί με το καλύτερο δυνατό τρόπο η εργασία αυτή.
